Dlhšie som premýšľal nad tým, ako poňať poďakovanie tejto diplomovej práce. Existuje jednoducho príliš veľa ľudí, ktorým by som chcel poďakovať za naozaj veľa vecí. Myslím si, že každý môj úspech je zároveň úspechom ľudí, ktorých mám naokolo, ktorí mi dávajú inšpiráciu do môjho života. Je tu mnoho takých, ktorí mi pomohli, keď mi bolo najhoršie, keď som hľadal motiváciu pokračovať, či už v tejto diplomovej práci alebo všeobecne pri veciach, ktoré boli dôležité v škole, v práci a samozrejme v osobnom živote. 

Týka sa to všetkých, či už blízkych kamarátov alebo náhodných známych, ktorých som počas tejto dlhej cesty štúdiom stretol, bývalých spolubývajúcich, s ktorými som zažil kadečo možné, spolužiakov, s ktorými som sa učil dlhé hodiny na zápočty a skúšky, s ktorými som presedel dlhé hodiny v jednej miestnosti nad rôznymi zadaniami. Počas vysokej školy som spoznal obrovské množstvo ľudí. Verím, že i keď sa naše cesty na nejaký čas rozdelia, že k sebe ešte v budúcnosti nájdeme cestu. Sú tu samozrejme aj takí, s~ktorými snáď budem blízky kamarát až do konca života. Tieto odseky teda venujem všetkým tým, ktorých, jednoducho nemôžem menovať, pretože by toto poďakovanie malo zopár strán. Aj vďaka nim považujem toto obdobie môjho života, aj napriek tomu, že som toho ešte veľa pravdepodobne nezažil, za najlepšie obdobie v mojom živote a bude mi naozaj smutno za touto etapou môjho života. Ďakujem Vám. 

Je tu ale zopár ľudí, ktorých musím osobitne spomenúť, pretože mali najväčší vplyv na moje štúdium, na túto diplomovú prácu a celkovo na to, kde som to v živote zatiaľ dotiahol. Chcel by som poďakovať mojej priateľke, ktorá to so mnou vôbec nemá jednoduché a bez nej by bol môj život o mnohé ochudobnený. 

Chcel by som taktiež poďakovať môjmu ockovi Vincentovi, ktorý tu už s nami bohužiaľ zopár rokov nie je. Bol mi obrovskou oporou a vzorom, naučil ma veľmi veľa vecí a niet žiadnych pochýb, že bez neho by môj život vyzeral úplne inak. Chcem sa poďakovať aj mojej mamine, aj keď to s ňou nebolo vždy jednoduché, ale ľúbim ju, pretože mala taktiež obrovský vplyv na môj doterajší život. Veľká vďaka taktiež mojej sestričke, za všetku pomoc a podporu. 

Posledný odsek chcem venovať môjmu vedúcemu tejto diplomovej práce, výbornému učiteľovi, profesionálovi v jeho odbore a skvelému človeku doc. Ing. Erikovi Kučerovi, PhD. za jeho trpezlivosť, akou ku mne pristupoval. Ďakujem mu za všetky jeho odborné rady a pomoc, ktorú mi poskytol, za všetky cenné pripomienky a čas, ktorý mi venoval. Absolútne nepochybujem, že som si vybral skvelého vedúceho záverečnej práce a bez neho by som asi ďaleko s touto záverečnou prácou nezašiel.

Ďakujem.